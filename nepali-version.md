**दोश्रो श्रेणीका नागरिक**

नेपाल नागरिकता ऐन २०६३ तथा नागरिकता संशोधन ऐन २०७६ मा भएका व्यवस्थाहरु भेदभावपूर्ण मात्र नभई महिला जातीलाई तल्लो वर्गको नागरिक जसरी दर्साउने भएकाले यस विषयमा हरेक नेपालीको विवेकपुर्ण चासो हुनु जरुरी छ ।

सो व्यवस्थाहरुले महिला तथा बालबालिकाको नागरिकता प्राप्त गर्ने अधिकारको उल्लङ्घन गर्ने निश्चित रहेको तथा दशकौँको क्रान्ति तथा अनगिन्ति महिला नेतृ तथा सहिदहरुको बलिदान पश्चात स्थापित नेपालको संबिधानको मर्मविपरित रहेका यी व्यवस्थाहरुले विशेषतः सो नयाँ संबिधानले उनीहरुलाई सम्मान, समानता तथा अवसर प्रदान गरी उनीहरुलाई नयाँ आयाम दिने आशा लिएका करोडौँ नेपाली महिलाका सपना तथा आकांक्षालाई विच्छिन्न गराएका छन् ।

लैंगिक पक्षपात झल्किने वर्तमान नागरिकता ऐन महिलाहरुको मात्र समस्या होइन, यसले पुरुषको नागरिकता प्राप्त गर्ने अधिकारलाई पनि प्रत्यक्ष रुपमा उल्लङ्घन गर्छ । यसै ऐनको प्रत्यक्ष नतिजाको रुपमा कैयौँ बालबालिका राज्य विहिन छन् ।

कुनै पनि प्रजातान्त्रिक तथा सभ्य देशको पहिलो कदम नै लैंगिक समानता हो । जब हामीसँग आधारभूत अधिकार नै हुदैँन त्यस्तो अवस्थामा सो समाज कति कुरामा असमान छ भन्ने कुरा सजिलै आकलन गर्न सकिन्छ ।

तसर्थ अबको समयमा आधारभूत कुरामा ध्यान दिई सो नागरिकता ऐन मार्फत महिलाको लागी समान हक अधिकारका साथसाथै महिलाप्रति सम्मानजनक व्यवहार सुनिश्चित गर्नु निकै जरुरी छ ।

**नागरिकता भन्नाले के बुझिन्छ ?**

नागरिकता भनेको " कुनै व्यक्ति कुनै सार्वभौम राज्यको कानूनी सदस्य वा सो राष्ट्रसँग सम्बन्धित भएको जनाउने कुनै कानून वा चलनको अन्तर्गत मान्यता प्राप्त हैसियत हो ।" नेपालको संबिधान २०७२ ले यस अन्तर्गत सबैलाई समान अधिकार दिएको छ ।

धारा १८.२ : सामान्य कानूनको प्रयोगमा उत्पत्ति, धर्म, वर्ण, जात, जाति, लिंग, शारीरिक अवस्था, अपांगता, स्वास्थ्य स्थिति, वैवाहिक स्थिति, गर्भावस्था, आर्थिक अवस्था, भाषा वा क्षेत्र, वैचारिक आस्था वा यस्तै अन्य कुनै आधारमा भेदभाव गरिने छैन ।

धारा १८.३ : राज्यले नागरिकहरुका बीच उत्पत्ति, धर्म, वर्ण, जात, जाति, लिंग, आर्थिक अवस्था, भाषा, क्षेत्र, वैचारिक आस्था वा यस्तै अन्य कुनै आधारमा भेदभाव गर्ने छैन ।


**तर के प्रस्तावित गरिँदै छ ?**

नागरिकता नितिमा पुरुषको वंशलाई मुख्य मानकको रुपमा स्थापित गरीएको छ । एक पुरुषले आफ्नो सन्तानलाई निज सन्तानको आमाको कुनै सरोकार बिना नागरिकता प्राप्त गर्ने अधिकार प्रदान गर्न सक्छ । सो बालिगलाई वंशजको आधारमा नागरिकता प्राप्त गर्ने अधिकार हन्छ ।

तर महिलाहरुलाई भने आफ्नो सन्तानलाई नागरिकता प्राप्त गर्ने अधिकार प्रदान गर्ने विषयमा सोही वैधानिक हैसियतबाट वञ्चित गरिएको छ । एक नेपाली महिलाले आफ्नो सन्तानलाई वंशजको आधारमा नागरिकता प्राप्त गर्ने अधिकार प्रदान गर्न देहायका अवस्थाहरु पुरा हुनुपर्छ :

१.  यदि सो महिलाले सो सन्तानको बाबुको पहिचान थाहा नभएको प्रमाणित गर्न सकेमा (गृह मन्त्रालय मार्फत प्रमाणित गर्नुपर्ने) ।

२.  यदि सो सन्तानको बाबु नेपाली नागरिक रही सो बाबुले निज सन्तानलाई त्याग गरेको स्वघोषणा गरेमा ।

३.  यदि सो सन्तानको बाबु विदेशी नागरिक भएको ठहरेमा निज सन्तानलाई अंगीकृत नागरिकता प्रदान गरिनेछ ।

धेरै जसो अवस्थाहरुमा महिलाहरुलाई कागजी कारबाहीको झन्झटका साथै बाबुको पहिचान नभएको भनी सामाजिक घृणाको सामना गर्नुपर्ने हुन्छ । **यही प्रावधानको मातहतमा कैयौँ युवाहरु नागरिकता प्राप्त गर्ने अधिकारबाट वञ्चित भई परिणामस्वरुप राज्य विहिन  हुन्छन् ।**

नेपालको मौजुदा कानून अन्तर्गत नागरिकता बिना उच्च शिक्षा हासिल गर्न, चालक अनुमतिपत्र प्राप्त गर्न, बैंकमा खाता खोल्न, कम्पनी शुरु गर्न वा कारोबार गर्न, कुनै सरकारी सेवामा प्रवेश गर्न जस्ता अनेकौँ कुरा बन्देज लगाइएको छ ।

परिणामस्वरुप सो व्यक्ति राज्य विहिन मात्र होईन सामाजिक, राजनैतिक, तथा आर्थिक अवसरहरु बाट पनि वञ्चित गरिन्छन् ।

नागरिकता ऐन २०६३ को दफा ५ (१) ले नेपाली नागरिकसँग वैवाहिक सम्बन्ध भएकी विदेशी महिलालाई विवाह पश्चात तत्कालै अंगिकृत नागरिकता प्रदान गर्ने व्यवस्था गरेतापनि २०७६ को नयाँ शंशोधनले ७ वर्षको योग्यता प्रस्ताव गरेको छ ।

तथापि कानूनले कुनै व्यवस्था नसमेटेकाले विदेशी नागरिकसँग विवाह गरेकी वंशजको आधारमा नागरिकता प्राप्त नेपाली महिलाले आफ्नो पतिको लागी राष्ट्रबाट कुनै पनि मान्यता प्राप्त गर्न सक्दिनन् । त्यसैकारण सो विदेशी नागरिक अंगिकृत नागरिकको योग्य हुन उसले न्यूनतम १५ वर्ष कुर्नु पर्छ ।

सो विदेशी नागरिकसँग विवाह गरेकी नेपाली महिलाले आफ्नो नागरिकता कायम राख्न नेपालमा बसोबास गरेको कुराको प्रमाण पेश गर्नुपर्छ । यसका साथै उनको सन्तानलाई अंगिकृत नागरिकताको मात्रै अधिकार प्रदान गरिन्छ ।

**अंगिकृत नागरिकता भनेको के हो ?**

अंगिकृत नागरिकता भनेको कुनै पनि गैर-नागरिकले कुनै पनि देशको नागरिकता प्राप्त गर्ने कानूनी प्रक्रिया भएकाले कुनै पनि वंशजको आधारमा नागरिकता प्राप्त दम्पति वा एकल पुरुषको सन्तानले स्वचालित रुपमा प्राप्त गर्ने नागरिकताको विपरित भन्न मिल्छ ।

अंगिकृत नागरिकता प्राप्त गर्न पूर्ववर्ती नागरिकतासमेत त्यागेको हुनुपर्छ ।

एक अंगिकृत नागरिकले सामाजिक, आर्थिक तथा सांस्कृतिक अधिकार उपभोग गर्न पाउने भएतापनि राजनैतिक अधिकारबाट भने ऊ वञ्चित हुन्छ ।

राष्ट्रपति, उपराष्ट्रपति, प्रधानमन्त्री, प्रधान न्यायाधीश, प्रतिनिधि सभाका सभामुख, राष्ट्रिय सभाका अध्यक्ष, प्रदेश प्रमुख, मुख्यमन्त्री, प्रदेश सभाको सभामुख र सुरक्षा निकायका प्रमुखको पदमा निर्वाचित मनोनीत वा नियुक्ति हुन वंशजको आधारमा नेपालको नागरिकता प्राप्त गरेको हुनु पर्नेर्छ ।

**नियम तथा विनियमहरु**

१.  नेपालमा यस्ता धेरै नागरिकहरु छन् जो यस कानूनका धेरै प्रावधानहरु तथा सो प्रावधानको कार्यान्वयनको बारेमा सचेत छैनन् । हाम्रो अभिप्राय भनेको सो विषयमा जानकार नभएका व्यक्तिलाई लज्जित नबनाई सो विषयमा जानकारी फैलाउने हो ।  

२.  कृपया नागरिकता सम्बन्धी विषयमा आफ्नो योजना, (गलत) बुझाई, चासो तथा समालोचना पोष्ट गरीदिनु होला र सो बाहेक अरु विषयमा छलफल नगरीदिनुहुन आग्रह गरिन्छ ।

३.  यो समतावादी अभियान नागरिकता सम्बन्धी कानूनमा महिलाको लागी समान हक अधिकार तथा व्यवहार सुनिश्चित गर्ने एक प्रयास भएतापनि यो सबैका लागी लागु हुनेछ । अन्याय जहाँ भएपनी जुनसुकै माध्यमबाट भएपनि त्यो सबैतिरको न्यायको लागी खतरा हो भन्ने कुरा याद राख्नु जरुरी छ ।

४.  कुनैपनि बहसमा बहसकर्ताले के राय दिए भन्दा पनि आफ्नो रायलाई कसरी प्रस्तुत गरे भन्ने कुराको आधारमा सो व्यक्तिको मुल्याङ्कन गरिन्छ । कृपया तथ्य, प्रमाण तथा उपयुक्त तर्कका साथ आफ्नो राय व्यक्त गरिदिनु होला । आवश्यक अध्ययन गरी समानताको तिब्र ईच्छा हुनु सबैमा सराहनीय हुनेछ ।

५.  कृपया आक्रामक तथा अपमानजनक भाषा को प्रयोग गरी मानिसहरु विरुद्द घुमाउरो वा प्रत्यक्ष धम्की तथा आधारहिन आरोप नलगाई दिनु होला ।

६.  कृपया कुनै पनि व्यक्तिलाई लिङ्ग, जात, जाति, उमेर तथा शारिरीक बनावट तथा क्षमता वा अन्य कुनै कुराका आधारमा लज्जित बनाउने कार्यमा संलग्न नहुनुहोला ।

## तत्कालिक कानूनमा अन्तर्निहित समस्याहरु पहिचान गरीएकाले हामी सम्बन्धित निकायलाई सो कानूनमा निम्न संशोधन गर्न आग्रह गर्दछौँ :

१.	नागरिकता ऐन, २००६ को दफा ५(१) र नेपालको संबिधान, २०७२ को धारा ११(६) को शब्दावलीले नेपाली नागरिकसँग विवाह गर्नै विदेशी नागरिकलाई वर्तमान कानूनमा लेखिएका प्रावधानको अधिनमा अंगिकृत नागरिकता प्रदान गराउने प्रावधान जनाउनुपर्छ ।

२.	नागरिकता ऐन, २००६ को दफा ५(२) लाई पूर्ण रुपमा खारेज गरिनुपर्छ । ऐनको दफा ३(१) विदेशी नागरिकसँग विवाहको कुरालाई निर्णय कारक नबनाई नेपाली महिला र पुरुष दुवैलाई लागु गरिनुपर्छ र तसर्थ नेपाली नागरिक बाबु वा आमाबाट जन्मिने सन्तानलाई वंशजको आधारमा नागरिकता दिइनुपर्छ । यद्यपि यस संशोधनको मातहतमा कुनै पनि नेपाली र विदेशी नागरिकबाट जन्मिएको सन्तानले विदेशी नागरिकता भने प्राप्त गरेको हुनु हुँदैन ।

यस प्रावधानलाई सुनिश्चित गर्न नेपालको संबिधान, २०७२ को धारा ११(३) मा संशोधन गरिनुपर्छ । सो धाराको शब्दावली " यो संबिधान प्रारम्भ हुनुभन्दा अघि जन्मको आधारमा नेपालको नागरिकता प्राप्त गरेको नागरिकको सन्तानले बाबु वा आमा नेपालको नागरिक रहेछन् भने निज बालिग भएपछि वंशजको आधारमा नागरिकता प्राप्त गर्नेछ । " हुनुपर्छ ।

३.	नेपाल नागरिकता ऐन, २०६३ लाई संशोधन गर्न बनेको विधेयक मार्फत सो ऐनको दफा ८ मा थप गरिएको दफा ८(१)(क२) को प्रावधान नेपाली पुरुषलाई लागु नहुने तर सो पुरुष समान महिलालाई मात्र लागु हुने हुनाले सो थप गरिएको प्रावधान पूर्ण रुपमा खारेज गरिनुपर्छ ।
सोहि आधारबाट नेपालको संबिधान, २०७२ को धारा ११(५) लाई खारेज गरी संबिधानको धारा ११(२)(ख) लाई  सुदृढ पारीनुपर्छ ।

४.	समलिङ्गि दम्पत्तिले राखेका धर्मपुत्री वा धर्मपुत्र वा ट्रान्स्जेन्डर नागरिकबाट जन्म लिने सन्तानको नागरिकता सम्बन्धि अधिकार सुनिश्चित गर्न प्रसंगोचित प्रावधानहरुमा लैंगिक तटस्थ भाषा कायम गरिनुपर्छ ।

समग्रमा सम्बन्धित कानूनले लिंग वा अन्य कुनै विषयलाई कारक नबनाई सो नागरिकता अधिकार जस्तो आधारभुत अधिकार कुनै भेदभाव बिना सबै नागरिकमा समान रुपमा प्रदान गर्नुपर्छ ।


## To send your story
meropahichan2020@gmail.com
